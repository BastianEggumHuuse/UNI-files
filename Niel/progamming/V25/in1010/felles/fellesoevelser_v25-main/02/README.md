# Uke 02 – Arv 1: Klasser og subklasser

## Oppsummering

I dag startet vi med å modellere [Artsdatabanken](https://artsdatabanken.no)! Av nye nøkkelord anvendte vi `static`, `final`, `extends`, `abstract` og `instanceof`. Vi skrev to abstrakte klasser `Dyr` og `Insekt`, og en ordinær klasse `Granbarkbille`. Til slutt snakket vi om *typekonvertering* (eng. *casting*) og demonstrerte bruk av statiske felt og metoder i hovedprogrammet `Artsdatabanken`. 

Neste uke skal vi bygge videre på dette programmet. Vedlagt er kodefilene (kommentert med forklaringer), presentasjonen og klassehierarkiet fra dagens fellesøvelse. 

## Ukas ord

Ukas ord er **abstrakt**! Det abstrakte er noe som er trukket vekk fra den håndgripelige virkelighet. Det skiller seg fra det *konkrete*, som er noe vi kan sanse og gripe tak i. Innenfor informatikk kan vi tenke på en abstraksjon som en navngitt *spesifikasjon*, i motsetning til en *implementasjon*. Vi kan for eksempel spesifisere en *operasjon* ved å definere *hva* den skal gjøre, hva slags *input* den skal ta og hva slags *output* den skal gi – uten å bestemme eller beskrive *hvordan* den skal implementeres eller *hvem* den skal utføres av.

Vi sees neste uke!

