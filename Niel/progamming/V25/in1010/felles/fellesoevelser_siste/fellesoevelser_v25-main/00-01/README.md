# Uke 00-01 – Fra Python til Java

## Viktig beskjed til en ukjent!

Noen etterlot et headset i auditoriet i dag. Ta kontakt med plenumsansvarlig på bralreka@uio.no hvis du er den ukjente!

## Oppsummering 

Da har vi gjennomført semesterets første fellesøvelse med Bushra og venner. Tusen takk til alle som møtte opp! Vi håper dere opplevde den som nyttig, og gleder oss til å følge dere videre gjennom IN1010. 

Etter en kort presentasjon gikk vi i gang med å løse  *Oppgave 4. Garderobe* fra [eksamen i IN1000 høsten 2023](https://www.uio.no/studier/emner/matnat/ifi/IN1000/h23/eksamen-2023/in1000_h23_oppgavesett.pdf), også gitt som prøveeksamen i IN1000 høsten 2024. Vi rakk ikke å skrive alle klassene, men de legges ved her likevel. Prøv gjerne å løse resten av oppgavene selv før dere kikker på dem! Jeg har prøvd å legge til noen kommentarer til koden der jeg tenker det kan være nyttig for dere. De mest grunnleggende konseptene er forklart i de enkleste klassene. Ikke nøl med å ta kontakt hvis noe er uklart, eller du oppdager feil i koden. Presentasjonen med en kort oversikt over planen for fellesøvelsene er også vedlagt. 

## Ukas ord

Ukas ord var **kompilator**! En kompilator er et program som kan lese et program i ett språk – *kildespråket* (eng. the *source* language) – og oversette det til et ekvivalent program i et annet språk – *målspråket* (eng. the *target* language). En kompilator vil (blant annet) identifisere og rapportere om feil i kildekoden, og optimere den – slik at den i neste omgang kan eksekveres mer effektivt. Java sin kompilator, *javac*, oversetter Java-kode til *bytekode* – noe som resulterer i .class-filer. Disse kjøres deretter på *Java Virtual Machine (JVM)*, som bearbeider bytekoden gjennom en kombinasjon av (ytterligere) kompilering og *tolking* (eng. *interpretaion*). 

Vi sees neste uke!
